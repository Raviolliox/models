Cherokee
Lėktuvas „Piper PA-28-140 Cherokee“
Tai lėktuvas, kuriuo 1993 m. liepos 15–19 d. lakūnai Edvardas Slušnys ir Jonas Juknius perskrido Atlantą ir pasiekė Kauną.
„Piper PA-28-140 Cherokee“ yra vienmotoris keturvietis lėktuvas su trirate neįtraukiama važiuokle, pagamintas 1964 m. Pripylus
 pilnus bakus degalų, šiuo orlaiviu galėjo nuskristi 1285 km, todėl juo Atlantą pilotai įveikė su tarpiniais nusileidimais Kanadoje, Grenlandijoje, Islandijoje ir Norvegijoje.
Lėktuvo išorę greta kitų emblemų puošia užrašai: „Žemaičių kultūros draugija“, „1993 metais šiuo lėktuvu žemaičiai J. Juknius ir E. Slušnys perskrido Atlantą“ bei Lietuvos
sklandymo federacijos ir Žemaičių kultūros draugijos „Patria Una“ lipdukai. Po transatlantinio skrydžio lėktuvą buvo perėmusi Žemaičių kultūros draugija. Ji lėktuvą iki
perdavimo Lietuvos aviacijos muziejui naudojo Telšių aeroklube.

Sklandytuvas LAK-12E
Tai pirmasis 25 metrų sparnų mojo sklandytuvas Lietuvoje.
LAK-12E yra eksperimentinis atviros klasės sklandytuvas, pagamintas 1988 m. Jo sparnų apačioje,
 siekiant aerodinaminės kokybės pagerinimo, įrengta paviršinio sluoksnio nupūtimo įranga su orgaudžiais.
 Tam, kad per juos pakliuvęs oro srautas pasiskirstytų ir sumažintų pasipriešinimą, sparnų viršuje ir apačioje
 prigręžta skylučių. Ant vieno sparno jų yra – 788. Tokia įranga sklandytuvuose vėliau nebetaikyta dėl projektavimo
 ir priežiūros sudėtingumo. Bandymai su sklandytuvu nuo 1989 m. vasaros nebevykdomi.
